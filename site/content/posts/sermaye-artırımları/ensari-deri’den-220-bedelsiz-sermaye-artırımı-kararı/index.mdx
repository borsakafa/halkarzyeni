---
title: Ensari Deri’den %220 bedelsiz sermaye artırımı kararı
date: 2022-12-24T18:06:23.122Z
author: Halka Arz Hisseler
category: Sermaye Artırımları
thumbnail: adsız-tasarım-1-.png
---
10 Mart 2022 tarihinde Sermaye Piyasası Kurulu’ndan halka arz onayı aldıktan sonra borsada işlem görmeye başlayan Ensari Deri, %220 oranında bedelsiz sermaye artırımı kararı aldı.

Ensari Deri ve Gıda, Mart ayında halka açılmış ve Borsa İstanbul’da işlem görmeye başlamıştı. 14 TL fiyattan halka arz olan şirket payları, halka arz tarihinden bu yana %100’ün üzerinde artış gösterdi. 14 TL’den halka arz olan Ensari Deri, 23 Aralık tarihinde seansı 32,66 TL’den kapattı.

Şirket, 22 Aralık 2022 Perşembe akşamı Kamuoyu Aydınlatma Platformu üzerinden bir açıklama yaptı. Ensari Deri’den yapılan açıklamada, %220 oranında bedelsiz sermaye artırımı için Sermaye Piyasası Kurulu’na başvuru yapacağı bildirildi.

Ensari Deri’nin mevcut sermayesi 36.500.000 TL ve ulaşmak istediği sermaye 116.800.000 TL olarak göze çarpıyor. 

Şirketten sermaye artırımına ilişkin yapılan KAP bildiriminde ise şu ifadelere yer verildi:

“Şirketimiz Yönetim Kurulu'nun 22.12.2022 tarihli toplantısında;

1. Şirketimizin mevcut 36.500.000 TL olan çıkarılmış sermayesinin, Şirketin kayıtlı sermayesi olan 150.000.000 TL dahilinde kalmak üzere, tamamı Emisyon Primi hesabından karşılanmak suretiyle 80.300.000 TL (%220) artırılarak 116.800.000 TL'ye yükseltilmesine,
2. Şirket sermayesinin %220 oranında bedelsiz olarak artırılması kapsamında ihraç edilecek, 6.600.000 TL nominal değerli 6.600.000 adet (A) grubu ve 73.700.000 TL nominal değerli 73.700.000 adet (B) grubu payların, pay sahiplerine Şirket sermayesindeki mevcut payları oranında bedelsiz olarak ve Sermaye Piyasası Mevzuatı'nın kaydi sisteme ilişkin düzenlemeleri çerçevesinde usulüne uygun şekilde dağıtılmasına,
3. Bu karar kapsamında başta Sermaye Piyasası Kurulu, Borsa İstanbul A.Ş., Merkezi Kayıt Kuruluşu A.Ş. olmak üzere, ilgili merciler nezdinde gerekli başvuruların yapılmasına ve bunun için gerekli dokümanların hazırlanmasına,
   Oy birliğiyle karar verilmiştir.

Kamuoyunun duyurulur.

Saygılarımızla.”